Hoofdstuk Bevindingen, Conclusie en Aanbevelingen
-------------------------------------------------

### Bevindingen

Algemeen wordt door de stakeholders een begrippencatalogus positief onthaald. Termen als ‘nuttig’, ‘verhelderend’ wijzen daarop. De dynamiek in de energietransitie is groot; dat geldt ook voor de warmtesector. Begrippen en definities ontwikkelen zich daarom voortdurend, als gevolg van bijv. nieuwe wetgeving, nieuwe processen in de sector, maar zeker ook in de operationele praktijk. Een toegankelijke begrippencatalogus ('hét woordenboek voor de warmtesector') is daarom welkom, zowel voor specialisten als voor communicatie naar bredere groepen belanghebbenden. 
De kennismaking met de eerste opzet triggert ook het positief meedenken en dat heeft sterk bijgedragen aan het spoorzoeken naar andere herkomstbronnen. 

Tijdens dit onderzoek is door stakeholders een grote hoeveelheid bronnen uit heel diverse kanten aangereikt. 

Dit onderzoek begon met het domein warmte vanwege de specifieke problematiek die daar speelt; uit onderzoek is niet gebleken dat er veel contacten zijn of affiniteit met partijen uit domeinen van andere energiedragers. De Begrippencatalogus Warmte konden we dan ook in relatieve ‘splendid isolation’ opbouwen.

Een veel gestelde vraag (soms zelfs als eerste, tijdens de interviews): wie gaat harmonisatie en governance oppakken? Dan wel wie heeft of organiseert de autoriteit om te werken aan harmonisatie van begrippen en definities en daarmee verdere standaardisatie. Daar bleken in de sector weinig ideeën over te zijn. Vivet werd genoemd als vanzelfsprekende partij om hier het voortouw in te nemen, maar dat past niet bij de (tijdelijke) organisatie van het programma. 

### Conclusies

Definities op het gebied van warmte zijn vastgelegd in diverse bronnen en ontwikkelen zich door formele en informele processen. Bij de ontwikkeling van de begrippencatalogus is het daarom van groot belang om ontwikkeling met de sector in de volle breedte uit te voeren en specialisten te betrekken. 

Door op het niveau van begrippen aan de slag te gaan, verruimt de scope zich – spoorzoekenderwijs - van vooral informatiekundige invalshoeken tot veel bredere perspectieven, zoals ook het juridische perspectief in het kader van wet- en regelgeving. 

Er wordt bij een eerste kennismaking weinig concreet handelingsperspectief gezien door experts in de sector, terwijl er wel  positieve feedback (nuttig, verhelderend, stap richting ontsplintering). Het doet denken aan dilemma's bij infrastructuur: nuttig voor het grote geheel, maar lastig om partijen te vinden die dit vrijwillig op gaan zetten. De behoefte aan harmonisatie van begrippen en definities is aanwezig, maar hier lijkt nog weinig over nagedacht. Ook werden nauwelijks suggesties gedaan voor welke partij verantwoordelijkheid zou moeten nemen. Goed beheer en gedragenheid op lange termijn zijn echter wel heel belangrijke succesfactoren. Men verwacht dat Vivet hier een rol in neemt en speelt.

De basis die nu gelegd is, kan ook goed gebruikt worden voor andere energiedragers. 

Ondanks dat systeemintegratie (de verbinding tussen de energiedragers) van groot belang wordt geacht in de energiewereld, is dat bij vrijwel alle contacten met
de warmtewereld in dit onderzoek nauwelijks ter sprake gekomen. De warmtewereld zoals hier ervaren is in tal van opzichten – nog – gescheiden van de andere
energiedomeinen. 

Het opstellen van een begrippenmodel is een goede eerste stap gebleken om te gaan standaardiseren, wat nodig is om zo nodig data te kunnen uitwisselen. Het kader wat het  MIM (Nationaal Model voor InformatieModellering) is hierbij bruikbaar gebleken en wordt in toenemende mate omarmt binnen de overheid. Indien de behoefte groter wordt om meer dat te kunnen uitwisselen en te combineren is dit begrippenkader een goed uitgangspunt dit verder te ontwikkelen als een informatiemodel binnen de energiesector en in de relatie tussen sector en overheid/overheden.

### Aanbevelingen

Vivet neemt het initiatief bij opzet en inrichting van de governance over de standaarden voor informatievoorziening; het harmoniseren van begrippen voor het warmtedomein is een goed aangrijpingspunten en startpunt en spoedig uitbreidbaar met begrippen op het gebeid van hernieuwbare energie. 

Nu voor warmte een opzet is gemaakt, die in principe geschikt is voor andere energiedragers, zou de verdere uitwerking van het domein warmte parallel moeten
gebeuren aan de inrichting van de *Begrippencatalogus Hernieuwbare Energie*, om deze op elkaar af te stemmen, zodat er een robuuste basis ontstaat voor latere
uitbreiding met andere energiedragers.

Vivet zou bij haar projecten moeten inzetten op een benadering waarbij partijen van verschillende energiedragers gestimuleerd worden om samen te werken. 

Aan te bevelen is met EDSL, als standaardtaal voor uitwisseling van energiegegevens,  verder te ontwikkelen als standaard met MIM als uitgangspunt. Hierdoor zou de standaardisatie en harmonisatie versneld kunnen worden, niet alleen voor energiesysteemstudies, maar ook voor monitoring en informatieportalen.

Er zijn nog veel domeinen, binnen of nauw aan de energiesector verwant, waar de informatie-uitwisseling verbeterd kan worden. Idealiter zouden de energiegegevens (elektriciteit, gas, warmte, wind, zon, netwerk) geïntegreerd moeten kunnen worden met de fysieke leefomgeving en bouw- en installatiewereld om zowel goede ontwikkelingsplannen te kunnen maken als de gewenste flexibilisering en marktwerking van de energiesector mogelijk te maken. En daarmee bij te dragen aan de energietransitie en behalen van de klimaatdoelstellingen.

