Inleiding
---------

Met de energietransitie en de klimaatafspraken van Parijs staat Nederland voor
een grote opgave. In Nederland werken veel partijen samen om klimaat- en
energieafspraken na te komen. Voor de onderbouwing en uitvoering van alle
initiatieven, visies, plannen en strategieën is veel en betrouwbare informatie
nodig over de huidige en verwachte ontwikkeling van het energiesysteem.

Met betere data kunnen actoren informatie sneller en tegen lagere (zoek)-kosten
vergaren en zijn ze sneller en beter in staat om goed onderbouwde besluiten te
nemen over hun bijdrage aan de energietransitie. Om die reden is het van
nationaal belang om de informatievoorziening te optimaliseren. Dat is de reden
geweest voor de ministeries van Binnenlandse Zaken en Koninkrijkrelaties (BZK)
en Economische Zaken en Klimaat (EZK) om in augustus 2018 het project
‘Verbetering van de Informatievoorziening voor de Energietransitie’ (hierna:
VIVET) te starten.

De opdrachtgevers hebben het VIVET-programmateam verzocht om zich in 2019 te
richten op het inrichten van het samenwerkingsverband en op vijf projecten:

A. Gebiedsgerichte ontsluiting energie-infrastructuur

B. Overzicht bekende warmtebronnen

C. Energieverbruik, warmtevoorziening en zonnestroom

D. Afstemming en voeding viewers

E. Verkenning centraal register energie-installaties, verdeeld in twee
onderdelen:

E.1. Eerste verkenning van de mogelijkheden om hernieuwbare energie
installatieregisters samen te voegen;

E.2. Voorstudie centraal installatieregister onderzoeken.

Dit rapport bevat het onderzoeksverslag van de voorstudie als bedoeld in E.2.

### Toepassingsgebied

Voor lokale overheden en netbeheerders is er onvoldoende zicht op installaties
voor opwek, conversie en opslag van energie (warmte en elektriciteit) op lokaal
niveau. Dit is een probleem omdat goede besluitvorming in de Regionale
Energiestrategieën (hierna: RES) en Transitievisies Warmte (hierna: TVW), de
systeemintegratie, systeemstudies en energie hoofdinfrastructuur nu niet
mogelijk is. Deelproject E betreft de verkenning van de haalbaarheid van een
centraal register met alle energie installaties; dus zowel *alle energiebronnen*
-fossiel, kern, hernieuwbaar, mix - als *alle typen installaties*; productie,
conversie als opslag).

Het doel van het installatieregister is vierledig:

1.  met een accuraat plaatje van energieaanbod, - vraag, -conversie en -opslag
    is het mogelijk om scenario’s goed door te rekenen;

2.  het grotere aanbod van fluctuerende energiebronnen noopt tot meer inzicht in
    de flexibiliteit van het energiesysteem om vragen te kunnen beantwoorden
    over mogelijkheden om toch aan de energiebehoefte te voldoen: welke
    conversie-installaties kunnen flexibel schakelen, welke mogelijkheden tot
    energie-opslag bestaan en welke vragers kunnen snel afschakelen?

3.  het leidt tot beter inzicht in de consequenties van bestaande en nieuwe
    marktmechanismen, zodat het leidt tot betere systeemstudeis door
    beleidsmakers en beter investeringsbeleid van de netbeheerders.

4.  het installatieregister is noodzakelijk om een accuraat plaatje van de
    energie-huishouding op laag regionaal niveau te maken; daarmee is betere
    besluitvorming mogelijk door belanghebbenden die o.a. werken aan de
    regionale energiestrategieën, de toekomstvisie warmte en het beheer van de
    netten beter beslissen.

Om dit doel te bereiken, worden twee sporen uitgezet:

-   (E1) een verkenning naar de mogelijkheden om installatieregisters samen te
    voegen, bij voorkeur tot één microdatabestand, dat gebruikt kan worden voor
    analyses en voor en laag-regionale statistieken. Dit project brengt de
    koppelbaarheid van bestaande registers (zonproductie, warmtepompen,
    pelletkachels) in beeld, en betrekt gebruikers (netbeheer, provincies,
    rijksoverheid) van de data bij het vaststellen van de wensen;

-   (E2) een voorstudie naar een centraal installatieregister ;

Op dit moment is een centraal overzicht van installaties waarmee energie
opgeslagen of geproduceerd wordt – en de ontsluiting ervan – nog niet
georganiseerd. De vraag is wat er nodig is om dat wel te organiseren en welke
mate van detail en compleetheid -in ruimte en tijd - is daarvoor noodzakelijk.
Daar zal onderzoek naar worden gedaan.

In deze voorstudie zal worden ingegaan op de inhoudelijke, juridische,
institutionele, technische en financiële aspecten van een centraal
installatieregister:

-   inhoudelijk: onderzocht wordt hoe belangrijk een volledig overzicht van
    installaties is. Op basis van gesprekken met betrokkenen worden de hiaten
    vastgesteld;

-   format en standaardisatie: het installatieregister wordt gevuld en
    geraadpleegd vanuit andere systemen, en standaardisatie en de juiste formats
    zijn noodzakelijk om dit efficiënt uit te voeren; waar mogelijk wordt
    aangesloten gezocht bij bestaande methoden en technieken in het energie- en
    overheidsdomein;

-   juridisch, de wettelijke kaders: moet er een verplichting komen om de
    registers te vullen? hoe zit het met de toegang, welke eisen stelt de AVG,
    welke relatie is er met bestaande (deel-)registraties en
    vergunningenwetgeving?

-   institutioneel/governance: hoe wordt de kwaliteit van het register geborgd,
    hoe wordt het verband met bestaande (deel-)registers en hoe wordt het beheer
    geregeld?

-   technisch: er wordt beschreven welke infrastructuur noodzakelijk is om een
    installatieregister te vullen, beheren en ontsluiten.

-   financieel: wat kost de bouw van een installatieregister, welke
    beheerskosten zijn ermee gemoeid en hoe zou de financiering georganiseerd
    kunnen worden?

### Doelgroep

Dit document is primair bestemd voor de opdrachtgever, de Stuurgroep VIVET.
Daarnaast is het gericht op beheerders van huidige registraties, stakeholders
uit energiedomein en beleidswereld, en kennisdragers op het gebied van
informatievoorziening.

### Leeswijzer

Na deze inleiding bevat dit rapport achtereenvolgens een samenvatting (hoofdstuk
X), een beschrijving van de wijze waar het onderzoek heeft plaatsgevonden (H.
X), de inhoudelijke analyse (H. X), een samenvatting van de bevindingen, de
conclusies en aanbevelingen. Er is veel informatie verzameld gedurende het
onderzoek en dat is in de bijlagen opgenomen.

### Management samenvatting

### Proces/methode van onderzoek
